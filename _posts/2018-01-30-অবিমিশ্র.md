---
title: অবিমিশ্র
date: 2018-01-30 17:48:12 Z
tags:
- কবিতা
orig_date: 2017-09-03 18:25:55 Z
layout: post
location: বাড্ডা, ঢাকা
---

অবিমিশ্র শোকের ভেতর
তুমি কেবল আলতা পায়ে হেঁটে আসো।
আমার চোখ-বুক পুড়ে গেলো লালে,
কপালের টিপে
তিলের নক্ষত্রসজ্জায়।
অবিমিশ্র শোকের ভেতর
তুমি কেবল প্রজ্ঞাবতী ধ্যানী-
সন্ধ্যাকালে যোগিনীর খঞ্জনি শোনাও।
অবিমিশ্র শোকের ভেতর প্রিয়তমা
তুমি শোক হয়ে আসো।
ত্রিকাল পুড়িয়ে দহনের হোমে আমি
তোমার বুকের কাছে উষ্ণতা জমাবো প্রচুর।

বুকের ভেতর ঝরে
ওইখানে ঝরা পাতা হলুদাভ-
কোমলগান্ধার যেন
টুপটাপ ঝরে পড়ে বুকের উঠনে,
ব্যথিত কি সেই সব পাতা?
জেনেছে কি পৃথিবীর তুমুল সে বেদনার ভার
আমার বুকের কাছে অবিমিশ্র শোকে?
সেইখানে এসো প্রিয়তমা,
তোমার হাতের রোম
তোমার উদগ্র বুকে যেইসব শিশিরের গান
কোথায় ঝরাবে তুমি এই শোক ছাড়া?