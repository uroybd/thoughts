---
published: true
date: 2018-02-25 01:21:00 +0600
orig_date: 2016-12-15 00:25:55 +0600
title: "শোক"
layout: post
tags:
  - কবিতা
location: "বয়রা, খুলনা"
---
আমার যে শোক বিবসনা-
আকাশগঙ্গার বুকে তার ছায়া স্থির।
নিবিড়, আত্মগত।
গাঢ় বেদনায় মূক আমার মুখের দিকে চায়।
আমার সে শোক,
আমি তার প্রথম পুরুষ।
আমি তার দেহে-স্বেদে
আমার শব্দজাত লাবণ্য দেখেছি।
সে আমার বুকে,
পাঁজর গোনার ছলে বিষাদের রেখেছে আঙুল,
আমি খুব চুপ হয়ে গেছি।
আমার সে শোক বিবসনা,
মাথার আঁধার খুলে সব তারা নিভিয়ে দিয়েছে।
আমি তার অভিসারে যাই।
রাতের গর্ভে রতি।
নিষেধ সাক্ষী রেখে প্রেম।
যেখানে বাঁচার শুরু সেইখানে সে আমার শোক।